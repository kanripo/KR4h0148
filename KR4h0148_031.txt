# -*- mode: mandoku-view; -*-
#+TITLE: 御選唐宋詩醇
#+DATE: 2015-08-25 00:42:19.159947
#+PROPERTY: ID KR4h0148
#+PROPERTY: BASEEDITION WYG    
#+PROPERTY: JUAN 卷十四
<pb:KR4h0148_WYG_031-1a>¶
欽定四庫全書¶
御選唐宋詩醇巻十四¶
　　襄陽杜甫詩六¶
　　臘日¶
臘日常年暖尚遥今年臘日凍全消侵陵雪色還萱草¶
漏洩春光有栁條縱酒欲謀良夜醉還家初散紫宸朝¶
口脂面藥隨恩澤翠管銀罌下九霄¶
　趙大綱曰唐以大寒後辰日為臘¶
<pb:KR4h0148_WYG_031-1b>¶
　　紫宸殿退朝口號¶
戸外昭容紫袖垂雙瞻御座引朝儀香飄合殿春風轉¶
花覆千官淑景移晝漏希聞髙閣報天顔有喜近臣知¶
宫中每出歸東省㑹送䕫龍集鳯池¶
可備唐朝典故詩亦委蛇有風度¶
　劉㑹孟曰從容富麗六句有意外意¶
　　曲江二首¶
一片花飛減却春風飄萬㸃正愁人且㸔欲盡花經眼¶
<pb:KR4h0148_WYG_031-2a>¶
莫厭傷多酒入唇江上小堂巢翡翠苑邉髙塜卧麒麟¶
細推物理須行樂何用浮名絆此身¶
朝回日日典春衣每日江頭盡醉歸酒債尋常行處有¶
人生七十古來稀穿花蛺蝶深深見㸃水蜻蜓欵欵飛¶
傳語風光共流轉暫時相賞莫相違¶
　葉夢得曰深深字若無穿字欵欵字若無㸃字亦無¶
　以見其精㣲然讀之渾然全似未嘗用力所以不碍¶
　氣格超勝使晚唐人為之便涉魚躍練川抛玊尺鶯¶
<pb:KR4h0148_WYG_031-2b>¶
　穿絲栁織金梭矣¶
　張綖曰二詩以仕不得志有感於暮春而作¶
　王士正曰宣政等作何共舂容華藻游賞詩乃又跌¶
　宕不羈如此葢各有體也¶
　　曲江對酒¶
苑外江頭坐不歸水精宫殿轉霏㣲桃花細逐楊花落¶
黄鳥時兼白鳥飛縱飲乆判人共棄懶朝真與世相違¶
吏情更覺滄洲逺老大悲傷未拂衣¶
<pb:KR4h0148_WYG_031-3a>¶
頷聫寫一時偶然之景遂為後賢粉本然丹鉛録所引¶
黄庭堅句風致自佳若梅堯臣李若水兩聫則優劣判¶
然矣¶
　　曲江對雨¶
城上春雲覆苑牆江亭晚色静年芳林花著雨燕脂落¶
水荇牽風翠帶長龍武新軍深駐輦芙蓉别殿漫焚香¶
何時詔此金錢㑹暫醉佳人錦瑟傍¶
離亂初復追思極盛悄然悲慨無限深情後四句一氣¶
<pb:KR4h0148_WYG_031-3b>¶
滚出仍望有承平之樂語偏濃至氣自空蒼此中晚所¶
望而不及者也若甫之繫念明皇誠有其意然金錢之¶
詔當在肅宗説詩固宜善㑹耳¶
　黄生曰公感𤣥宗知遇詩中每每見之五六指南内¶
　之事葢隠之也本詩人之忠厚法宣聖之㣲詞豈古¶
　今抽黄嫓白之士所敢望哉¶
　仇兆鰲曰杜審言詩綰霧青條弱牽風紫蔓長即此¶
　頷聫所自出也又寄語洛城風日道明年春色倍還¶
<pb:KR4h0148_WYG_031-4a>¶
　人即傳語風光二句所自出也公嘗云詩是吾家事¶
　信乎祖孫繼述詩學乃其家學也¶
　　奉和賈至舍人早朝大明宫(原注舍人先/世嘗掌絲綸)¶
五夜漏聲催曉箭九重春色醉仙桃旌旗日暖龍蛇動¶
宫殿風㣲鷰雀髙朝罷香烟擕滿袖詩成殊玊在揮毫¶
欲知世掌絲綸美池上於今有鳯毛¶
　蘓軾曰旌旗日暖一聫此七言中之偉麗者也¶
　　宣政殿退朝晚出左掖¶
<pb:KR4h0148_WYG_031-4b>¶
天門日射黄金榜春殿晴曛赤羽旗宫草㣲㣲承委珮¶
鑪烟細細駐遊絲雲近蓬萊常五色雪殘鳷鵲亦多時¶
侍臣緩步歸青瑣退食從容出每遲¶
　浦起龍曰金和玊節之篇¶
　　題省中院壁¶
掖垣竹埤梧十尋洞門對霤常隂隂落花遊絲白日静¶
鳴鳩乳鷰青春深腐儒衰晚謬通籍退食遲迴違寸心¶
衮職曽無一字補許身媿比雙南金¶
<pb:KR4h0148_WYG_031-5a>¶
明朝有封事數問夜如何參觀之可得其意¶
　　春宿左省¶
花隠掖垣暮啾啾棲鳥過星臨萬户動月傍九霄多不¶
寢聴金鑰因風想玉珂明朝有封事數問夜如何¶
　胡應麟曰杜詩五律結句之妙者如明朝有封事數¶
　問夜如何經過自愛惜取次莫論兵親朋滿天地兵¶
　甲少來書安危大臣在不必淚長流無由覩雄畧大¶
　樹日蕭蕭語皆矯健振勁絶非錚錚細響¶
<pb:KR4h0148_WYG_031-5b>¶
　沈徳潛曰三四即景名句而註釋家謂民勞則星動¶
　月屬隂象指女子小人以峭刻深心測詩人敦厚之¶
　㫖一何可笑¶
　　送翰林張司馬南海勒碑¶
冠冕通南極文章落上台詔從三殿去碑到百蠻開野¶
館濃花發春帆細雨來不知滄海上天遣幾時迴¶
　王士正曰頷聫冠冕頰聫纎穠此用筆之妙¶
　　晚出左掖¶
<pb:KR4h0148_WYG_031-6a>¶
晝刻傳呼淺春旗簇仗齊退朝花底散歸院栁邉迷樓¶
雪融城濕宫雲去殿低避人焚諫草騎馬欲雞棲¶
　劉㑹孟曰諫草不欲人知此事君當然之體結語讀¶
　之數過欵欵忠實¶
　　送賈閣老出汝州¶
西掖梧桐樹空留一院隂艱難歸故里去住損春心宫¶
殿青門隔雲山紫邏深人生五馬貴莫受二毛侵¶
去住損春心五字可謂藴藉¶
<pb:KR4h0148_WYG_031-6b>¶
　黄生曰起處用巻阿詩意而無其迹¶
　　送鄭十八䖍貶台州司户傷其臨老陷賊之故闕¶
　　為靣别情見於詩¶
鄭公樗散鬢成絲酒後常稱老畫師萬里傷心嚴譴日¶
百年垂死中興時蒼惶已就長途往邂逅無端出餞遲¶
便與先生應永訣九重泉路盡交期¶
　盧世㴶曰清空一氣萬轉千回純是淚㸃都無墨痕¶
　沈徳潛曰屈折赴題清空如話别是一種風格¶
<pb:KR4h0148_WYG_031-7a>¶
　　端午日賜衣¶
宫衣亦有名端午被恩榮細葛含風軟香羅疊雪輕自¶
天題處濕當暑著來清意内稱長短終身荷聖情¶
　　奉贈王中允維¶
中允聲名乆如今契濶深共傳収庾信不比得陳琳一¶
病縁明主三年獨此心窮愁應有作試誦白頭吟¶
為中允表明心跡極有斟酌¶
　舊唐書維官給事中扈從不及為賊所得服藥取痢¶
<pb:KR4h0148_WYG_031-7b>¶
　詐稱瘖病禄山迎置洛陽拘於普施寺廹以偽署賊¶
　平定䧟賊官罪維以凝碧詩聞於朝肅宗特宥之責¶
　授太子中允¶
　　奉陪鄭駙馬韋曲二首¶
韋曲花無賴家家惱殺人緑樽雖盡日白髪好禁春石¶
角鈎衣破藤枝刺眼新何時占叢竹頭戴小烏巾¶
野寺垂楊裏春畦亂水間羙花多映竹好鳥不歸山城¶
郭終何事風塵豈駐顔誰能共公子薄暮欲俱還¶
<pb:KR4h0148_WYG_031-8a>¶
　王嗣奭曰抑揚頓挫極生動之致¶
　　至徳二載甫自京金光門出問道歸鳯翔乾元初¶
　　從左拾遺移華州掾與親故别因出此門有悲往¶
　　事¶
此道昔歸順西郊胡正繁至今殘破膽應有未招魂近¶
得歸京邑移官豈至尊無才日衰老駐馬望千門¶
詞意婉曲昔之忠欵今之眷戀皆見怨而不怒忠厚之¶
道¶
<pb:KR4h0148_WYG_031-8b>¶
　顧宸曰公疏救房琯詔三司推問以張鎬力救敕放¶
　就列次年與房琯嚴武俱貶坐琯黨也此公事君交¶
　友生平出處之大節曰移官豈至尊不敢歸怨於君¶
　也王維詩云執政方持法明君無此心與此同意所¶
　謂詩可以怨也¶
　　寄髙三十五詹事適¶
安穏髙詹事兵戈乆索居時來如宦達嵗晚莫情疎天¶
上多鴻雁池中足鯉魚相㸔過半百不寄一行書¶
<pb:KR4h0148_WYG_031-9a>¶
　　路逢襄陽楊少府入城戱呈楊員外綰(原注甫赴/華州日許)¶
　　(寄員外/茯苓)¶
寄語楊員外山寒少茯苓歸來稍暄暖當為斸青㝠飜¶
動神仙窟封題鳥獸形兼將老藤杖扶汝醉初醒¶
頸聫竒致押韻尤穏¶
　　題鄭縣亭子¶
鄭縣亭子澗之濵户牖慿髙發興新雲斷岳蓮臨大路¶
天晴宫栁暗長春巢邉野雀羣欺燕花底山蜂逺趂人¶
<pb:KR4h0148_WYG_031-9b>¶
更欲題詩滿青竹晚來幽獨恐傷神¶
　仇兆鰲曰中四寫景先賦後比五六喻意所以自傷¶
　幽獨也¶
　　望岳¶
西岳崚嶒竦處尊諸峰羅立如兒孫安得仙人九節杖¶
拄到玊女洗頭盆車箱入谷無歸路箭栝通天有一門¶
稍待西風涼冷後髙尋白帝問真源¶
遂無一字猶人蒼老渾勁行神如空行氣如虹昔元好¶
<pb:KR4h0148_WYG_031-10a>¶
問論秦觀春雨詩曰拈出退之山石句始知渠是女郎¶
詩詩人不識大家氣象争柔鬬葩氣萎體瘵誦此寧不¶
變色¶
　　至日遣興奉寄北省舊閣老兩院故人二首¶
去嵗兹辰捧御床五更三㸃入鵷行欲知趨走傷心地¶
正想氛氲滿眼香無路從容陪語笑有時顛倒著衣裳¶
何人錯憶窮愁日愁日愁隨一線長¶
憶昨逍遙供奉班去年今日侍龍顔麒麟不動鑪烟上¶
<pb:KR4h0148_WYG_031-10b>¶
孔雀徐開扇影還玊几由來天北極朱衣只在殿中間¶
孤城此日堪腸斷愁對寒雲雪滿山¶
　　得弟消息¶
近有平隂信遥憐舍弟存側身千里道寄食一家村烽¶
舉新酣戰啼垂舊血痕不知臨老日招得幾人魂¶
　　憶弟¶
且喜河南定不問鄴城圍百戰今誰在三年望汝歸故¶
園花自發春日鳥還飛斷絶人烟乆東西消息稀¶
<pb:KR4h0148_WYG_031-11a>¶
二詩意真語苦未有篤於君父而薄於手足者甫之過¶
人豈徒詩乎¶
　仇兆鰲曰花發鳥飛即濺淚傷心之意¶
　　秦州雜詩二十首¶
滿目悲生事因人作逺遊遲迴度隴怯浩蕩及關愁水¶
落魚龍夜山空鳥鼠秋西征問烽火心折此淹留¶
意極哀頓氣則渾含自足領起諸篇¶
　姚寛曰水經魚龍以秋日為夜又魚龍水名鳥鼠山¶
<pb:KR4h0148_WYG_031-11b>¶
　名葢兩句而合三事也¶
秦州城北寺勝跡隗囂宫苔蘚山門古丹青野殿空月¶
明垂葉露雲逐渡溪風清渭無情極愁時獨向東¶
州圖領同谷驛道出流沙降虜兼千帳居人有萬家馬¶
驕珠汗落胡舞白題斜年少臨洮子西來亦自誇¶
鼓角緣邉郡川原欲夜時秋聽殷地發風散入雲悲抱¶
葉寒蝉静歸山獨鳥遲萬方聲一概吾道竟何之¶
五六入喻筆意幽細結極悲涼¶
<pb:KR4h0148_WYG_031-12a>¶
南使宜天馬由來萬匹强浮雲連陣&KR0255;秋草徧山長聞¶
説真龍種仍殘老驌驦哀鳴思戰鬬逈立向蒼蒼¶
　沈徳潛曰伏櫪長鳴隠然自寓¶
　朱鶴齡曰按通鑑是年春三月九節度之師潰於鄴¶
　城戰馬萬匹惟存三千此詩浮雲連陣沒正其事也¶
　秦州乃出西域之道故感天馬事而賦之¶
城上胡笳奏山邉漢節歸防河赴滄海奉詔發金㣲士¶
苦形骸黑旌疎鳥獸稀那聞往來戍恨解鄴城圍¶
<pb:KR4h0148_WYG_031-12b>¶
莽莽萬重山孤城山谷間無風雲出塞不夜月臨關屬¶
國歸何晚樓蘭斬未還煙塵獨長望衰颯正摧顔¶
氣調蒼深¶
　吳昌祺曰如鵰鶚盤空雄健自喜¶
　沈徳潛曰無風不夜奇景偶然寫出或以為地名不¶
　但穿鑿亦令杜詩無味¶
聞道尋源使從天此路迴牽牛去幾許宛馬至今來一¶
望幽燕隔何時郡國開東征健兒盡羌笛暮吹哀¶
<pb:KR4h0148_WYG_031-13a>¶
今日明人眼臨池好驛亭叢篁低地碧高栁半天青稠¶
疊多幽事喧呼閲使星老夫如有此不異在郊坰¶
雲氣接崑崙涔涔塞雨繁羌童㸔渭水使客向河源煙¶
火軍中幕牛羊嶺上村所居秋草浄正閉小逢門¶
蕭蕭古塞冷漠漠秋雲低黄鵠翅垂雨蒼鷹饑啄泥薊¶
門誰自北漢將獨征西不意書生耳臨衰厭皷鞞¶
　浦起龍曰蒼蒼莽莽以古為律此前多言世亂此後¶
　多為身謀此乃前後闗鍵也¶
<pb:KR4h0148_WYG_031-13b>¶
山頭南郭寺水號北流泉老樹空庭得清渠一邑傳秋¶
花危石底晚景卧鐘邉俛仰悲身世溪風為颯然¶
　楊徳周曰秦州詩憂憤悱惻都非文人伎倆即歸山¶
　獨鳥遲老樹空庭得二語亦令人閣筆¶
傳道東柯谷深蔵數十家對門藤葢瓦映竹水穿沙瘦¶
地飜宜粟陽坡可種𤓰舩人近相報但恐失桃花¶
　趙汸曰起用傳道二字則以下景物皆是未至谷中¶
　先述所聞末方言泛舟往遊恐如桃源之迷路也¶
<pb:KR4h0148_WYG_031-14a>¶
　王知彰曰工部棄官寓東柯谷姪佐之居¶
萬古仇池穴潛通小有天神魚人不見福地語真傳近¶
接西南境長懷十九泉何時一茅屋送老白雲邉¶
　朱鶴齡曰前聞東柯谷之勝而欲卜居此述仇池穴¶
　之勝而欲卜居也觀卒章讀記憶仇池則前六句皆¶
　是引記中語¶
　浦起龍曰前後三篇皆言東柯此以仇池隔斷章法¶
　變化¶
<pb:KR4h0148_WYG_031-14b>¶
未暇泛滄海悠悠兵馬間塞門風落木客舍雨連山阮¶
籍行多興龎公隠不還東柯遂疎懶休鑷鬢毛斑¶
東柯好崖谷不與衆峯羣落日邀雙鳥晴天養片雲野¶
人矜險絶水竹㑹平分採藥吾將老兒童未遣聞¶
邉秋隂易乆不復辨晨光簷雨亂淋幔山雲低度牆鸕¶
鷀窺淺井蚯蚓上深堂車馬何蕭索門前百草長¶
地僻秋將盡山髙客未歸塞雲多斷續邉日少光輝警¶
急烽常報傳聞檄屢飛西戎外甥國何得迕天威¶
<pb:KR4h0148_WYG_031-15a>¶
鳯林戈未息魚海路常難候火雲烽峻懸軍幕井乾風¶
連西極動月過北庭寒故老思飛將何時議築壇¶
此與上篇全指吐蕃注家所引未的¶
唐堯真自聖野老復何知曬藥能無婦應門幸有兒藏¶
書聞禹穴讀記憶仇池為報鴛行舊鷦鷯在一枝¶
題曰雜詩所感非一事其作非一時葢甫棄官游秦情¶
非得已身世之感一寓於詩即事命意觸景成文或繫¶
於國或繫於已要以達其性情則一然其遇彌困而思¶
<pb:KR4h0148_WYG_031-15b>¶
則彌深其心益苦而言則益工縱出横飛涵今茹古昔¶
人謂其秦州以後律法尤精葢所遇有以激發之也學¶
者求其本源之所在而參時世以觀之庶有以窺其籓¶
籬耳¶
　劉克莊曰唐人游邉之作數十篇中間有三數篇一¶
　篇問有一二聫可采若此二十篇山川城郭之異土¶
　地風氣所宜開巻一覽盡在是矣網山詩云杜陵詩¶
　巻是圖經信然¶
<pb:KR4h0148_WYG_031-16a>¶
　　月夜憶舍弟¶
戍鼓斷人行邉秋一雁聲露從今夜白月是故鄉明有¶
弟皆分散無家問死生寄書長不達况乃未休兵¶
　王彦輔曰子美善用故事及常語多顛倒用之語峻¶
　而體健如露從今夜白一聫之類是也¶
　吳昌祺曰月是故鄉明勝隔千里兮共明月¶
　　宿贊公房(原注京中大雲/寺主謫此安置)¶
杖錫何來此秋風已颯然雨荒深院菊霜倒半池蓮放¶
<pb:KR4h0148_WYG_031-16b>¶
逐寧違性虚空不離禪相逢成夜宿隴月向人圓¶
　　東樓¶
萬里流沙道西征過此門但添新戰骨不返舊征魂樓¶
角凌風迥城隂帶水昏傳聲㸔驛使送節向河源¶
亦目前語耳征戰之苦言之何其慘也¶
　　雨晴¶
天外秋雲薄從西萬里風今朝好晴景乆雨不妨農塞¶
栁行踈翠山梨結小紅胡笳樓上發一雁入髙空¶
<pb:KR4h0148_WYG_031-17a>¶
　　寓目¶
一縣蒲萄熟秋山苜蓿多闗雲常帶雨塞水不成河𦍑¶
女輕烽燧胡兒制駱駞自傷遲暮眼䘮亂飽經過¶
　朱鶴齡曰當與州圖領同谷一首參㸔闗塞無阻𦍑¶
　胡雜居乃世變之深可慮者公故感而歎之未幾秦¶
　隴果為吐蕃所陷¶
　　山寺¶
野寺殘僧少山園細路髙麝香眠石竹鸚鵡啄金桃亂¶
<pb:KR4h0148_WYG_031-17b>¶
石通人過懸崖置屋牢上方重閣晚百里見秋毫¶
　　遣懷¶
愁眼㸔霜露寒城菊自花天風隨斷栁客淚墮清笳水¶
浄樓隂直山昏塞日斜夜來歸鳥盡啼殺後棲鴉¶
風景不殊舉目有山河之異結以比語豁出不嫌於盡¶
　顧宸曰末語即上林無限樹不借一枝棲之意葢歎¶
　卜居無地也¶
　　天河¶
<pb:KR4h0148_WYG_031-18a>¶
常時任顯晦秋至最分明縱被㣲雲掩終能永夜清含¶
星動雙闕伴月落邉城牛女年年渡何曽風浪生¶
此與初月詩確有寄託用意不即不離窅然而深如以¶
為但咏本題又失之矣¶
　洪仲曰天河初月二詩皆暗寫題意不露題字¶
　仇兆鰲曰此直咏天河而寓意在言外頷聫似為小¶
　人讒妒而發¶
　　初月¶
<pb:KR4h0148_WYG_031-18b>¶
光細弦欲上影斜輪未安㣲升古塞外已隠暮雲端河¶
漢不改色闗山空自寒庭前有白露暗滿菊花圑¶
　黄庭堅曰王原叔説此詩為肅宗而作¶
　張逺曰句句有一初字意¶
　　𢷬衣¶
亦知戍不返秋至拭清砧已近苦寒月况經長别心寧¶
辭搗熨倦一寄塞垣深用盡閨中力君聽空外音¶
鏗然清響亭臯葉下隴首雲飛故當遜其真至¶
<pb:KR4h0148_WYG_031-19a>¶
　張逺曰王灣詩風響傳聲不到君即此末句意但藴¶
　藉不如耳¶
　沈徳潛曰通首代戍婦之詞一氣旋折全以神行¶
　　促織¶
促織甚㣲細哀音何動人草根吟不穏床下夜相親乆¶
客得無淚故妻難及晨悲絲與急管感激異天真¶
以下六詩全用比興風詩之草木昆蟲離騷之美人香¶
草此物此志爾¶
<pb:KR4h0148_WYG_031-19b>¶
　　螢火¶
幸因腐草出敢近太陽飛未足臨書巻時能㸃客衣隨¶
風隔幔小帶雨傍林㣲十月清霜重飄零何處歸¶
　仇兆鰲曰黄鶴注謂指李輔國輩以宦者近君而撓¶
　政也按腐草喻刑餘之人太陽乃人君之象比義顯¶
　然此輩直置身無地矣¶
　　蒹葭¶
摧折不自守秋風吹若何暫時花戴雪幾處葉沉波體¶
<pb:KR4h0148_WYG_031-20a>¶
弱春苗早叢長夜露多江湖後揺落亦恐嵗蹉跎¶
　　苦竹¶
青㝠亦自守軟弱强扶持味苦夏蟲避叢卑春鳥疑軒¶
墀曽不重剪伐欲無辭幸近幽人屋霜根結在兹¶
　王嗣奭曰前章不自守言遭時之窮此章亦自守見¶
　保身之哲讀二詩知公去就之間善於審處也¶
　仇兆鰲曰蒹葭傷賢人之失志者苦竹嘉君子之避¶
　世者¶
<pb:KR4h0148_WYG_031-20b>¶
　　除架¶
束薪已零落瓠葉轉蕭踈幸結白花了寧辭青蔓除秋¶
蟲聲不去暮雀意何如寒事今牢落人生亦有初¶
　　廢畦¶
秋蔬擁霜露豈敢惜凋殘暮景數枝葉天風吹汝寒緑¶
沾泥滓盡香與嵗時䦨生意如春昨悲君白玉盤¶
君門萬里之感於小物發之此自為冩照也¶
　浦起龍曰前篇除字説得和平此章廢字寫得感慨¶
<pb:KR4h0148_WYG_031-21a>¶
　　夕烽¶
夕烽來不近每日報平安塞上傳光小雲邉落㸃殘照¶
秦通警急過隴自艱難聞道蓬萊殿千門立馬㸔¶
儼然有宗社安危之慮乃心王室不覺流露其後吐蕃¶
卒犯長安知甫深思逺慮矣¶
　　送遠¶
帶甲滿天地胡為君逺行親朋盡一哭鞍馬去孤城草¶
木嵗月晚闗河霜雪清别離已昨日因見古人情¶
<pb:KR4h0148_WYG_031-21b>¶
　黄生曰起二句寫得萬難分手接聫更作一幅闗河¶
　送别圖頓覺班馬悲鳴風雲變色使人設身其地亦¶
　自黯然魂消所謂古人情者即古别離之情也¶
　　觀兵¶
北庭送壯士貔虎數尤多精鋭舊無敵邉隅今若何妖¶
氛擁白馬元帥待彫戈莫守鄴城下斬鯨遼海波¶
　朱鶴齡曰是時九節度圍相州李光弼與諸將議曰¶
　思明得魏州而按兵不動此欲以精鋭掩吾不備也¶
<pb:KR4h0148_WYG_031-22a>¶
　請與朔方兵同逼魏州彼懲嘉山之敗必不敢輕出¶
　曠日引乆則鄴城必㧞矣魚朝恩不可而止公詩末¶
　句正與光弼意合言當直搗幽燕傾思明之巢穴不¶
　當老師鄴城之下也¶
　　天末懷李白¶
涼風起天末君子意如何鴻雁幾時到江湖秋水多文¶
章憎命達魑魅喜人過應共寃魂語投詩贈汨羅¶
悲歌慷慨一氣巻舒李杜交好其詩特地精神¶
<pb:KR4h0148_WYG_031-22b>¶
　浦起龍曰五六直櫽括天問招魂兩篇¶
　　空囊¶
翠柏苦猶食晨霞髙可餐世人共鹵莽吾道屬艱難不¶
爨井晨凍無衣床夜寒囊空恐羞澁留得一錢㸔¶
　　病馬¶
乘爾亦已乆天寒闗塞深塵中老盡力嵗晚病傷心毛¶
骨豈殊衆馴良猶至今物㣲意不淺感動一沉吟¶
直書見意無復營構此為老境¶
<pb:KR4h0148_WYG_031-23a>¶
　　蕃劍¶
致此自僻逺又非珠玉裝如何有奇怪每夜吐光芒虎¶
氣必騰上龍身寧乆藏風塵苦未息持汝奉明王¶
不妨朴直自有氣魄¶
　　銅瓶¶
亂後碧井廢時清瑶殿深銅瓶未失水百丈有哀音側¶
想美人意應悲寒甃沈蛟龍半缺落猶得折黄金¶
　唐汝詢曰張籍楚妃怨梧桐葉落黄金井横架轆轤¶
<pb:KR4h0148_WYG_031-23b>¶
　牽素綆美人初起天未明手拂銀瓶秋水冷讀籍詩¶
　杜義自明¶
　黄生曰感物傷時沈欝頓挫¶
　　觀安西兵過赴闗中待命二首¶
四鎮富精鋭摧鋒皆絶倫還聞獻士卒足以静風塵老¶
馬夜知道蒼鷹饑著人臨危經乆戰用急始如神¶
奇兵不在衆萬馬救中原談笑無河北心肝奉至尊孤¶
雲隨殺氣飛鳥避轅門竟日留歡樂城池未覺喧¶
<pb:KR4h0148_WYG_031-24a>¶
　　野望¶
清秋望不極迢遞起曽隂逺水兼天浄孤城隠霧深葉¶
稀風更落山迥日初沉獨鶴歸何晚昏鴉已滿林¶
　　秋日阮隠居致薤三十束¶
隠者柴門内畦蔬繞舍秋盈筐承露薤不待致書求束¶
此青芻色圓齊玉筯頭衰年闗鬲冷味煖併無憂¶
　　秦州見勅目薛三璩授司議郎畢四曜除監察與¶
　　二子有故逺喜遷官兼述索居凡三十韻¶
<pb:KR4h0148_WYG_031-24b>¶
大雅何寥濶斯人尚典型交期余潦倒材力爾精靈二¶
子聲同日諸生困一經文章開突奥遷擢潤朝廷舊好¶
何由展新詩更憶聽别來頭併白相見眼終青伊昔貧¶
皆甚同憂心不寧栖遑分半菽浩蕩逐流萍俗態猶猜¶
忌妖氛忽杳㝠獨慙投漢閣俱議哭秦庭還蜀祗無補¶
囚梁亦固扃華彛相混合宇宙一羶腥帝力収三統天¶
威總四溟舊都俄望幸清廟肅惟馨雜種雖髙壘長驅¶
甚建瓴焚香淑景殿漲水望雲亭法駕初還日羣公若¶
<pb:KR4h0148_WYG_031-25a>¶
㑹星宫臣仍㸃染柱史正零丁官忝趨棲鳯朝回歎聚¶
螢喚人㸔騕褭不嫁惜娉婷掘劔知埋獄提刀見發硎¶
侏儒應共飽漁父忌偏醒旅泊窮清渭長吟望濁涇羽¶
書還似急烽火未全停師老資殘冦戎生及近坰忠臣¶
辭憤激烈士涕飄零上將盈邉鄙元勲溢鼎銘仰思調¶
玊燭誰定握青萍隴俗輕鸚鵡原情類鶺鴒秋風動闗¶
塞髙卧想儀形¶
排律長篇創自老杜其義緒宏深波瀾老成非後人所¶
<pb:KR4h0148_WYG_031-25b>¶
及若徒觀其排比舖陳則元好問所謂舍連城而識珷¶
玞者也篇中萍字重用葢義迥不同故耳¶
　　寄岳州賈司馬六丈巴州嚴八使君兩閣老五十¶
　　韻¶
衡岳啼猿裏巴州鳥道邉故人俱不利謫宦兩悠然開¶
闢乾坤正榮枯雨露偏長沙才子逺釣瀬客星懸憶昨¶
趨行殿殷憂捧御筵討胡愁李廣奉使待張騫無復雲¶
臺仗虚修水戰船蒼茫城七十流落劔三千畫角吹秦¶
<pb:KR4h0148_WYG_031-26a>¶
晉旄頭俯澗瀍小儒輕董卓有識笑苻堅浪作禽填海¶
那將血射天萬方思助順一鼓氣無前隂散陳倉北晴¶
熏太白巔亂麻屍積衛破竹勢臨燕法駕還雙闕王師¶
下八川此時霑奉引佳氣拂周旋貔虎開金甲麒麟受¶
玊鞭侍臣諳入仗廐馬解登仙花動朱樓雪城凝碧樹¶
烟衣冠心慘愴故老淚潺湲哭廟悲風急朝正霽景鮮¶
月分梁漢米春得水衡錢内蘂繁於纈宫莎軟勝綿恩¶
榮同拜手出入最隨肩晚著華堂醉寒重繡被眠轡齊¶
<pb:KR4h0148_WYG_031-26b>¶
兼秉燭書枉滿懷牋每覺昇元輔深期列大賢秉鈞方¶
咫尺鎩翮再聫翩禁掖朋從改㣲班性命全青蒲甘受¶
戮白髪竟誰憐弟子貧原憲諸生老服虔師資謙未達¶
鄉黨敬何先舊好腸堪斷新愁眼欲穿翠乾危棧竹紅¶
膩小湖蓮賈筆論孤憤嚴詩賦幾篇定知深意苦莫使¶
衆人傳貝錦無停織朱絲有斷絃浦鷗防碎首霜鶻不¶
空拳地僻昏炎瘴山稠隘石泉且將棊度日應用酒為¶
年典郡終微𦕈治中實棄捐安排求傲吏比興展歸田¶
<pb:KR4h0148_WYG_031-27a>¶
去去才難得蒼蒼理又𤣥古人稱逝矣吾道卜終焉隴¶
外翻投跡漁陽復控弦笑為妻子累甘與嵗時遷親故¶
行稀少兵戈動接聨他鄉饒夢寐失侣自迍邅多病加¶
淹泊長吟阻静便如公盡雄俊志在必騰騫¶
間架分明線鎻靈動長律之善則也¶
　李因篤曰叙事整贍用意深苦章法秩然五十韻無¶
　一失所如左馬大篇文字精神到底¶
　　寄張十二山人彪三十韻¶
<pb:KR4h0148_WYG_031-27b>¶
獨卧嵩陽客三違潁水春艱難隨老母慘澹向時人謝¶
氏尋山屐陶公漉酒巾羣兇彌宇宙此物在風塵厯下¶
辭姜被闗西得孟鄰早通交契宻晚接道流新静者心¶
多妙先生藝絶倫草書何太苦詩興不無神曹植休前¶
輩張芝更後身數篇吟可老一字買堪貧將恐曽防冦¶
深潛託所親寧聞倚門夕盡力潔飱晨疎懶為名誤驅¶
馳䘮我真索居猶寂寞相遇益悲辛流轉依邉徼逢迎¶
念席珍時來故舊少亂後别離頻世祖修髙廟文公賞¶
<pb:KR4h0148_WYG_031-28a>¶
從臣商山猶入楚渭水不離秦存想青龍秘騎行白鹿¶
馴耕巖非谷口結草即河濵肘後符應驗囊中藥未陳¶
旅懷殊不愜良覿渺無因自古皆悲恨浮生有屈伸此¶
邦今尚武何處且依仁皷角凌天籟闗山倚月輪官場¶
羅鎮磧賊火近洮岷蕭瑟論兵地蒼茫鬬將辰大軍多¶
處所餘孽尚紛綸髙興知籠鳥斯文起獲麟窮秋正揺¶
落廻首望松筠¶
　　寄李十二白二十韻¶
<pb:KR4h0148_WYG_031-28b>¶
昔年有狂客號爾謫仙人筆落驚風雨詩成泣鬼神聲¶
名從此大汨沒一朝伸文彩承殊渥流傳必絶倫龍舟¶
移棹晚獸錦奪袍新白日來深殿青雲滿後塵乞歸優¶
詔許遇我宿心親未負幽棲志兼全寵辱身劇談憐野¶
逸嗜酒見天真醉舞梁園夜行歌泗水春才髙心不展¶
道屈善無鄰處士禰衡俊諸生原憲貧稻粱求未足薏¶
苡謗何頻五嶺炎蒸地三危放逐臣幾年遭鵩鳥獨立¶
向麒麟蘓武先還漢黄公豈事秦楚筵辭醴日梁獄上¶
<pb:KR4h0148_WYG_031-29a>¶
書辰已用當時法誰將此義陳老吟秋月下病起暮江¶
濵莫怪恩波隔乘槎與問津¶
筆落驚風雨白實不愧斯言詩成泣鬼神甫詩乃可當¶
之¶
　孟綮曰杜贈白二十韻備叙白事讀其文盡得其故¶
　迹杜逢禄山之亂流離隴蜀畢陳於詩推見至隠殆¶
　無遺事故當時號為詩史¶
　王嗣奭曰此詩分明為李白作傳其生平履厯備矣¶
<pb:KR4h0148_WYG_031-29b>¶
　如未負幽棲志兼全寵辱身及楚筵辭醴梁獄上書¶
　等句皆刻意辯明與一病縁明主三年獨此心相同¶
　¶
　¶
　¶
　¶
　¶
御選唐宋詩醇巻十四¶
